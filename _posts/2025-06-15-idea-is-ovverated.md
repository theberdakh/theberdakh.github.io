---
layout: post
title: Ideya áhmiyeti 
date: 2024-05-07 13:30:00 +0500
---

Kóp adam artıqsha baxa beretin nárselerdiń biri - ideya. Yáki ideyanıń orginallıǵı. Sonday túsiniklerdiń biri ideya zor bolsa, onı jasırıw kerek. Bolmasa basqalar ideyańdı alıp rawajlanıp ketedi, óziń qalıp qoyatın ekenseń. Yáki basqalar islegen ideya bolsa, onı islemew kerek dep oylaydı.
Bul nárse startuplar tuwralı tez-tezden oqıytın adamlarǵa sonshelli anıq tema bolsada, men joqarıday pikirlerge ish-ishinen isenetin adamlardı qayta-qayta kóremen. 

Ideyalardı jasırıw kerek degen isenimlerge startup tuwralı kinolardıń tásiri joqarı bolsa kerek. Aytaylıq Facebook tıykarshısı Mark Cukerberg tuwralı “Social Tarmaq” filmi. Filmda Garvard studenti, hámme student qızlardıń fotoların júklep alıp, olardıń sulıwlıǵına qarap baxa berse bolatın FaceMash saytın jaratadı. Ol sayt basqa studentler arasında tanılıp, úlken traffiktan Garvard kompyuter tarmaǵınıń bir bólegi buzıladı. FaceMashtıń tanılıp ketiwi arqasınan universitettegi basqa startupershi egizler, Keymeron hám Tayler Vinklovslar, Cukerbergke ózleriniń tek Garvard studentleri ushın arnalǵan hám qızlar hám ballar tanısıwı máqsetinde islengen Harvard Connection vebsaytın birge islewge mirat etedi.

Sol waqıtta Cukerberg óz dostı Eduardo Saverinǵa Ivy League quramındaǵı barlıq studentler tanısıwı ushın Thefacebook saytın islew usınısı menen shıǵadı. Dostı oǵan 1000$ berip, Cukerbergge óz saytın islewge imkaniyat beredi. Bul saytta júda tez tanıladı. Al egizekler universitet prezidentine Cukerberg ústinen olardıń ideyasın urlaǵanlıǵın aytıp, múrajat etedi. Bıraq prezident olardıń múrájatınen máni kórmeydi hám Cukerbergke hesh qanday jaza qollanılmaydı. Cukerberg bolsa óz saytın rawajlandırıp, basqa universitetlerdi qosıp, sayt atın Thefacebook tan Facebookqa ózgertip, júda úlken kompanyaǵa aylantıradı.

Birinshi márte kórgen adam Cukerberg urlıqshı bolǵan eken, hámme jetiskenlikli adamlar urlıqshı dep oylawı múmkin. Ol studentler tansıwı ushın arnalǵan sayt analogin egizeklerden kóshirgen edi. Al negizi bolsa IT da pútkilley jańa ideya sheńde sheń boladı hám tıykarǵı nárse sol ideyanı jaqsı ámelge asıra alıwda. Cukerberg jetiskenligi egizeklerdiń tarmaǵın tap solay qurıp, basqalarǵa satıwda emes edi. Ol saytin rawajlandırıw ushın investorlar menen baylanıstı, saytın jetilistirip bardı, basqa universitetlerdı qosıp, paydalanıwshıların jıynadı. 

Egizekler nege Cukerbergqa óz ideyasın kórsetisi kelgen edi? Úlken itimal menen olar ideyasın ózleri rawajlandırıw qolınan kelmegen. Olar bul ideyanıń avtorı ekenligine sonday isenip, óz saytın olarday tez rawajlandırıp kete almadı. Olar onıń ornına Cukerbergti sudqa beriw menen shuǵıllandı.

Eger egizekler ózleriniń saytın rawajlandırıwǵa dıqqat qaratqanda, olarda Facebook penen tirese alatın tarmaq jaratıw imkanyatı barmedi? Menimshe awa. Sebebi parallel waqıtta, tap sonday jetiskenlikli joybarlar bizlerge jaqınlaw bolǵan Rossiyada ámelge asıp atırǵan edi. Olardıń biri Vkontakte. Vkontakte kópshilik tárepinen Facebooktıń Rossiyadaǵı analogi dep aytıladı. Bıraq Facebook bolsada, Vkontakte Rossiya hám shegaralas respublikalarda jetiskenlikke eristi. Eger Vkontakte Rossiyada taza ideya edi, sodan keyin rawajlandı dep oylasańızda aljasasız. Sebebi Vkontakte parallel “Odnoklassniki” dáwrinde, odan 8 ay keyin payda bolǵan. Tek aǵa-ini Durovlar sayt islewi, funkciyaları boyınsha eń zorı bolıp barǵan. 

Facebookta, Vkontakte da waqıt ótkeni sayın ózgerip barǵan. Ekewinińda analogları barshılıq bolǵan. Ideya bul paxtaǵa uqsaǵan shiyki ónim. Odan paydalanıp tolıq ónim jaratıw, oǵan qarıydarlar tabıw, onı uzaq múddet júritiw eń qıyını process.